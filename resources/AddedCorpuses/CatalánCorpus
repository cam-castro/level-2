La plaça del Diamant és la novel·la més coneguda de Mercè Rodoreda. Ella mateixa
diu: “no podia pas pensar ni remotament que, un quart de segle després, [...] se
n’haurien fet tantes edicions catalanes i tantes traduccions estrangeres”.
Alguna vegada us ha passat que un fet o una experiència puntual hagi provocat un seguit de vivències
inesperades al llarg de la vostra vida?
Quin va ser el punt de partida d’aquests esdeveniments posteriors?
La plaça del Diamant és una novel·la psicològica. L’escriptora utilitza la tècnica de l’escriptura parlada i del
monòleg interior perquè el lector pugui conèixer el flux de pensaments de la protagonista.
“I la meva mare morta i jo aturada com una bleda i la cinta de goma a la cintura estrenyent, estrenyent...”
Acostumeu a deixar fluir el vostre monòleg interior o hi poseu un aturador? Per què?
Deixar via lliure als vostres pensaments us aporta benestar o us angoixa? En el cas que us angoixi,
com hi poseu fre?
Traslladeu els vostres pensaments a un diari personal? I si ho feu, des de quan? Per què?
Els protagonistes de la novel·la es queden gairebé sols després d’haver ballat un vals: ha parat la música,
han marxat els amics i la gent se’n va cap a casa. Rodoreda ens transmet una sensació de carrers buits i
silenciosos.
I vosaltres què preferiu, l’ambient diürn de les ciutats o el silenci nocturn de quan la ciutat dorm? Per què?
Els coloms són el símbol més destacat de La plaça del Diamant i la Natàlia (la Colometa), la protagonista
d’aquest món gris de postguerra.
Ja en el primer capítol la Natàlia passa a dir-se Colometa, sobrenom imposat per en Quimet.
Creieu que aquest canvi de nom és un senyal del to general de l’obra?
Com us imagineu la relació d’en Quimet i la Natàlia al llarg de la novel·la? Per què?
A vosaltres us anomenen pel vostre nom complet o amb diminutius? Si us canvien el nom, us agrada? Per què?
Tot i el to trist de la novel·la, al principi també hi trobem algunes notes
d’humor: “La Colometa, el dia que la vaig conèixer a la plaça del Diamant, va arrencar a córrer i
davant mateix de la parada del tramvia, ¡pataplaf! els enagos per terra”.
Recordeu alguna anècdota personal en què us hàgiu sentit ridículs o ridícules? Quan va ser?
Què va passar?
Quan el vals es va acabar la gent va començar a sortir. Jo vaig dir que havia perdut la Julieta i
aquell noi va dir que ell havia perdut en Cintet i va dir, quan estarem ben sols, tota la gent desada
a dintre de les cases i els carrers buits, vostè i jo ballarem un vals de punta a la plaça del Diamant...
volta que volta... Colometa. Me’l vaig mirar molt amoïnada i li vaig dir que em deia Natàlia i quan
li vaig dir que em deia Natàlia encara riu i va dir que jo només em podia dir un nom: Colometa.
Va ser quan vaig arrencar a córrer i ell corria al meu darrera, no se m’espanti... ¿que no veu que
no pot anar tota sola pels carrers, que me la robarien?... i em va agafar pel braç i em va aturar,
¿que no veu que me la robarien, Colometa? I la meva mare morta i jo aturada com una bleda
i la cinta de goma a la cintura estrenyent, estrenyent, com si estigués lligada en una branqueta
d’esparreguera amb un filferro.
I vaig tornar a córrer. I ell al meu darrera. Les botigues tancades amb la persiana de canaleta avall
i els aparadors plens de coses quietes com ara tinters i assecants i postals i nines i roba desplegada
i pots d’alumini i gèneres de punt... I vam sortir al carrer Gran, i jo amunt, i ell al meu darrera i
tots dos corrent, i, al cap d’anys, encara de vegades ho explicava, la Colometa, el dia que la vaig
conèixer a la plaça del Diamant, va arrencar a córrer i davant mateix de la parada del tramvia,
¡pataplaf! els enagos per terra.
