Sapy’aitérõ guarã aguéta nderekovégui,
aníketi chereka tata piriri hovýicha.

Avevéta ndehegui ha ã che pepomimi
mombyryete okañýne araiguýre ndehegui.

Ndachekuaáinteko nde ha upévare reimo’ã
cherupytýne haguã nde pepo kusuguemi.

Che… yvytu, arai, ha ambogue angaipa,
anive chemyangekói ni che rape reheka.

Panambí che raperãme resẽva rejeroky,
nde pepo kuarahy’ãme tamora’e añeñotỹ.
Nde réra oikóva ku eíra saitéicha che ahy’o kuápe
ha omboasukáva chéve amboy’úvo che resay.
Ku ñuatĩndy rupi ñu ka’aguýre ne muñahápe
iku’ipáva che anga che pópe huguy syry.

Reguejy haguã che pópe aikóva anga romuña
ha torýpe torypápe che áripi rehasa.
Panambi ndeichagua Tupã rymba pipo oime iporãva
resẽ yvytúndie che yvotytýre nde saraki.
Remimbivérõ ko che resápe remimbipáva,
tove mba’éna nde rapykuéri tañehundi.

Ku mitãkuña, áva apopẽ sa’yju mimbíva,
iñakã jegua ndijavyiete mbokaja poty.
Inimbo overáva ho’a ijati’ýre, ojajái reíva,
ichupe heñói che ñe’a ruguápe mborayhu poty.

Ha’e umi hesa mbyja ko’ẽju ñande resapéva,
yvága hovy oje’o hague ima’ẽ paje…
Aropurahéine che mbarakapúpe mba’e iporãitéva,
hova pytangy ha’ete voi kuarahy resẽ.

Ojogua mokói jasy pyahumi hováre oguejýva,
umi ityvyta po’i asyete, karapã’imi…
Yvoty pytãva, hope ojeráva ha he’ẽ mbochýva,
upéva ijuru, pe huguy syrýva ha ikambuchimi.

Kuña sa rovy, pire morotĩ, akã sa’yjúpe,
yvytu pepo toguerahami che ñe’a poty.
Tupãsy itykéra, ojoguaiteíva ko che mborayhúpe,
mokõive ojovái ndojuasái porãme ha ojohupyty.
